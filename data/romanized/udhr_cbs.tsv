00-00	JAVADA JUNIBUN MAl DASIBI AUN AKAIBUN, JATU NEMATIDUBUMAKI
00-01	Ainbu inun juni yudakuinki, yuinakamadan. Jabiaskadi xinain, pepanametidubuki, detenamemadan. Jaska xinanma, sinatakin, yuda betsa chakabu va, nuitapamisbuki. Ikunkin, yuikin, xinain, xinan pepamisbuki, dateamadan.
00-02	Detenamekatsi ikama, xanen ibubun jancha pepa jau chibanunbunven. Javen nabu jivea pepa uinmatidubuki. Dasibi jau medabenamenunbunven, jaibunameidan.
00-03	Yudabu dasibi pepa xinain, juni inun ainbu jau dua vanunbunven, jabiaskadi vakinan. Yuda dasibi pe jivenunbunan. Jaska xinankin, xanen ibun javen nabu pepa vakatsi imiski.
00-04	Jaskaven taexun, yuda dasibibun unayan, xanen ibubu ichapa ichaxun, na jancha kenenibuki.
01-00	Articulo 1
01-01	Yudabu dasibi jabiaskadi akin, xinantidubuki. Javen taea jau jaibunamenunbunven.
02-00	Articulo 2
02-01	Na jancha dasibibun atidubuki, yuda mexupabu, yuda taxipabu, yuda juxupabu jusia, jancha betsa betsapabu, ikuain betsa betsapabu, baiyabu, baiumabu, jene betsa betsapaven jiveabu, bekex betsa betsapaven jiveabu, na dasibi jau duanamenunbunven, jabiaskadi vaidan.
03-00	Articulo 3
03-01	Dasibi unanuma maniabun, juni betsa betsapan jau nemayamanunbunven.
04-00	Articulo 4
04-01	Tsumavakin, dayamakin, java inamadan, chakabuki. Jau nemanunbunven.
05-00	Articulo 5
05-01	Ichakanika chakabuki. Jau nemanunbunven.
06-00	Articulo 6
06-01	Gobierno xanen ibubun yudabu dasibi jau dua vanunbunven, jabiaskadidan, javen jaibu bestimadan.
07-00	Articulo 7
07-01	Xanen ibu bexmastun jancha pepa chibanma, yudabu ichaka vaya, javen xanen ibun jau pevanunven.
08-00	Articulo 8
08-01	Ichaka vaken, gobierno xanen ibubun jau medabe vanunbunven, dau vakinan.
09-00	Articulo 9
09-01	Chakabu xinankin, guardiabun achixun, jau bichiyamanunbunven. Jakia pe xinankin, atiduki. Jabiaskadi achixun, mae betsanu jau nichinyamanunbunven.
10-00	Articulo 10
10-01	Yuda betsan yuikin -Ja juni chakabuki -ivanan, kupimakatsi ika, gobierno xanen ibubun javen xinan pepa, ninkakin, Jadatu pemen? akin, yukabaunkin, jau katununbunven, unankinan.
11-00	Articulo 11
11-01	Ja dukun juni pepa xanen ibun jau uinunven. Xinanxun javen chakabu uinkin -Juni chakabuki -ixun, xinantiduki. -En peki -ixun, uinmakatsi ika, xanen ibun ja juni jau medabe vanunven.
12-00	Articulo 12
12-01	Juni betsa jiveabu ichaka vatimaki. Unanma, juni betsa kidi chakabu yuitimaki. Unanma, juni betsa kidi chakabu vaken, xanen ibun jau nemanunven, medabe vakinan.
13-00	Articulo 13
13-01	Janida jivekatsi iki, itiduki. Javen mae jenebaini, katiduki. Xinan ana jukatsi iki, jutiduki.
14-00	Articulo 14
14-01	Javen mae anu ichaka vaya, mae betsa anu ka, janu unanuma jivetiduki.
15-00	Articulo 15
15-01	Dasibi mae jayabuki. Chakabu jayamaken, xanen ibun nichintidumaki.
16-00	Articulo 16
16-01	Junin ainbu eva ain vantiduki. Ainbun juni eva bene vatiduki. Ja dabe jabiaskadi itiduki.
16-02	Ja dabe bechipainamei, beneyamiski. Bechipaiamaken, bimatimaki.
16-03	Javen nabubes jivea, peki. Javen nabuuma, unanuma jivetidubumaki. Javen nabu xanen ibun jau mekenunven.
17-00	Articulo 17
17-01	Dasibi bai jayatidubuki. Pakamaxun, gobierno jatu mebintidumaki.
18-00	Articulo 18
18-01	Javada ikuankin, yuikin, yusinkin, ken vankin, juni betsa ichaka vama, itidubuki. Jau nemayamanunbunven.
19-00	Articulo 19
19-01	Dasibi xinankin, javada xinankin, juni betsa ichaka vama, yuitidubuki. Xanen ibubun jau nemayamanunbunven.
20-00	Articulo 20
20-01	Ikatsi iki, dasibi ichatidubuki. Ikatsi ikamaken, jatu icha vayamanunbunven.
21-00	Articulo 21
21-01	Mae tibi anu, dasibibun javen xanen ibu jau kabenunbunven. Xanen ibubun yuda tibi jau medabe vanunbunven, jabiaskadi vakinan.
22-00	Articulo 22
22-01	Juni yusinan inun juni dauya inankin, padanaibu nemakin, xanen ibubun yuda tibi jau medabe vanunbunven. Jaskaven taea unanuma dasibi evatidubuki.
23-00	Articulo 23
23-01	Dasibi jau dayanunbunven. Javada dayakatsi iki, itidubuki. Daya jayamaken, xanen ibu akin, dayamatidubuki.'
23-02	Juni dabe jabias dayaken, jabiaskadi jau pakanunven, padanmadan.
23-03	Javada bikatsi ikin, bia, javen daya pei ikamaken, chakabuki. Xanen ibubun jau medabe vanunbunven.
23-04	Akatsi ikin, Cooperativo icha vatidubuki.
24-00	Articulo 24
24-01	Dasibi beyustidubuki, dayabestimadan.
25-00	Articulo 25
25-01	Piti inun, tadi inun, jive inun, dau inun, yusinanan, dasibi bikatsi ikaibun, jayamaken, xanen ibubun jau medabe vanunbunven.
25-02	Ainbu bakeya xanen ibubun pepa vakin, jau medabe vanunbunven.
26-00	Articulo 26
26-01	Dasibi escuelanu butidubuki. Bakemixtibu escuelanu jau bununbunven, pakamadan. Dasibitun kene pe jaida vai, escuela anua evatiduki. Keneama, ana escuelanu jikitidubumaki. Juni betsa dua vakin, escuelanu jau tapinunbunven jaibu keskaidan.
27-00	Articulo 27
27-01	Javen nabu ichaya, dasibi ichatidubuki. Juni bestichai nematidubumaki.
27-02	Javada junin akin, javen pepa javenaki. Juni betsan jau yumetsuyamanunven.
28-00	Articulo 28
28-01	Jaska na jancha yuia, janida unanuma jivekin, dasibi bikatsis ikikiki.
29-00	Articulo 29
29-01	Dasibi javen mae jau dayaxununbunven.
29-02	Javada akin, juni betsa jau ichaka vayamanunbunven.
29-03	Xanen ibubu ichaxun, yuiniken, ninkaxun, chakabu jau vayamanunbunven.
30-00	Articulo 30
30-01	Na jancha ninkaxun -En ichaka vatiduki -ivanan jau xinanyamanunbunven.
