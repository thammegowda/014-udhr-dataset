00-00	Chipalinnesal deklarasijachi nari dorolboni
00-01	Morondzi boddoumari nari narre esini boldzitta chipalinnesaldu nari numiduni omottommo evvuri tanandda dorochi tari buni gevu tekkeni, tede tekkeni, emi valle bivvuri tekkeni;
00-02	morondzi boddoumari tari nari dorroni boldzittauri baldzurini valikhkha tari gossullini nari irkani, andupuri tamache bivvurre, khamachedu gurusel keselu olichi, bilichi emeri nelle, emeri sunedzdze chava doldappula nari gugdama moroninechi;
00-03	morondzi boddoumari nari dorroni etteumi tovvuri ge kusudzini kairambudzdzi, nari dzobomi paulimi ebuddoni valimachche boldzidzesaltai;
00-04	morondzi boddoumari tari belechimi ovvuri gurusal andailnachi bibuddochi;
00-05	morondzi boddoumari tari Obedinonneja Nasija gurulni nurikhachi Ustavidu mene aktarivari nari daji doromboni, nari mangani samari chomi toichi belechibuddori sosialinei progressitei bikkochi ulingaulinga opomi daji gevudzi bimeri;
00-06	morondzi boddoumari tari goi bosal chlenuchi toktoumachikhachi belechibuddori Organisasijando Obedinonnei Nasijando gese uilemeri nari dorroni gebubuddori, nari dorronnu, nari dajima gevvonnu itechimeri orro;
00-07	morondzi boddoumari tari chipalinnesal sarivachi doro morombonnu, gevu morombonnu tari aktavvurre dzin ulinga khodzidala andumi.
00-08	Generalina Assambleja
00-09	doldandzini esipchi Chipalinnesal Deklarasijachi nari dorolboni sadachanudzdzi dapagachchi chava andumi mutteitemi chipalinne gurusel, bosol chomi gedadda nari, gedadda khupa organuni gegdeke aktamari esipchi Deklarassijja, kaksilol allaupuri daruni, tattuchchuri daruni tari dorolb , tari gevulbe gebubuddochi belechchilol. Chope nasionalinejju mestunarodnejju progressivnejju meroprijatijel daruchi anduitami pergelol chipalinnepa ulingadzi savvombonda, khodzidala anduponda cha sadachalba bo guruni dodunnu, khupa chlenuni dodunnu, na guruni dodunnu khamache jurisduksijedu noni buni.
01-00	Statija 1
01-01	Chipali gurunne baldzichi gevume, omotto mene morondzi, mene dorondzi. Nochi idelu, irkalu, mene mendzi nadaktanachi buchi.
02-00	Statija 2
02-01	Khamachedda chipali nari nadassichi chipali dorolbo, chipali gevulbe esipchi deklarasijadu doldappulalba khaivadda khonidda epule kadachche: goi khaladda bidzini, kherekteni sillanidda goi bidzini, khusennedde-ektenneddobidzini, kesenidde goi bidzini, religijanidda goi bidzini, politicheskidde goidde tedeni, gurumadda sosialineidde tekkeni bidzini, abdulusaldda, bajandzisaldda sunedzdziseldde bidzini.
02-02	Tamachchu evvuri to khamachedda chipali kadakko politicheskeidde doromomoddo guru-gurumama tekkello bo statusseni, na statusseni, khamachedu nari buni, bidzini tari na sisa bu, nuide kikhandzi bu, mene esi dzangerra bu kamalichipula suverinitetuludde bu.
03-00	Statija 3
03-01	Khamachedda chipali nari nadassichi chipali doroni buni bivvvuritei, gevutei, mene-mendzi sisa bivvuritei.
04-00	Statija 4
04-01	Nuidde elini be boldzitadu, boldzittauri dorondu; boldzitadda, bolumba khudasurredda kheressuri khamachedda khonidda bidzini.
05-00	Statija 5
05-01	Nuidde nuivedde edzili pachche, dzin katudzi, naridzi khanasai edzili bulmechche noni moromboni sengeremmu kesulemmu.
06-00	Statija 6
06-01	Khamachedda chipali nari, khaidudda bimi doroni buni noni pravosubeknoseni sabuddochi.
07-00	Statija 7
07-01	Chipali gurusal gedu omotto dorolchi bini nuidde bidzini omotto ge aksachchuritaini. Chipali gurusal dorochi buni omotto aksachchuritai khamachedda chipali boldzitadu, boldzitta imochchuridu esipchi deklarasijja kamalichchitai.
08-00	Statija 8
08-01	Khamachedda chipali nari doroni buni noni daji dorolboni konstitusijja. Gekke bukhembeni kamalichikhanduchi kompetentnei guruma suduselbe ulingamanudzi anduttombumi.
09-00	Statija 9
09-01	Nuivedde edzilil bai aristovaira, edzilil dappa, edzilil khasasi.
10-00	Statija 10
10-01	Khamachedda chipali nari noni dorronni noni uilekkonni sabuddochi, noni ugolovnei baitani teddeni nottoini uchchimbechi sabuddochi, doroni buni omotto bivvuri tekkenduni noni baittani kesedzi erobuddochi mene sisa bu bespristrasnei sududu ne dzerudarra tedde gelemi.
11-00	Statija 11
11-00	Khamachedda chipali nari, nuive baitallechi, doroni buni mepi baitala ana opomi sudu baittani bavvotallani gemdzdzi kesedzdzu baittani eromi, telidde notoini bumi khaivadda chipali aksachchuridu.
11-01	Nuivedde edzilil sudzure tari baitta barini erundu tari baita guruma geddu guru-guruma doroddu baitallauri echchini be. Khudeulidzi evvuri kesulle cha baita, khamachemba burilekhechi cha erundu, khali baita bapula bichchi.
12-00	Statija 12
12-01	Nuidde ellini mettekki bai uvvonda meninnu numibbu bukkuteini, bai suludami upechimi noni dukutainnu, koresponudensijeni sipkutainni, irkatainnu, reputasijatainni. Nuidde chipali doroni buni ge aksachikkutaini mettekki suludamari ipechchegichi.
13-00	Statija 13
13-00	Khamachedda chipali nari doroni buni bova boki gipali pulimi bikkudzdzi silmami.
13-01	Khamachedda chipali nari doroni buni khamachembadda meninnidde bovo vedemi nenumi chochchi gochi isumidda mene botakki.
14-00	Statija 14
14-00	Khamachedda chipali nari doroni buni nomboni khasasiduchibukko gelebudzdzi goi bodu, chadu sirigachchi bimi.
14-01	Tari doro khechcheni politikama baitollo khasasiduchi, goi baitadu selilddu prinsipildu Organizasijani Obidinonnei Nasjani mekkussiduni esini khette.
15-00	Statija 15
15-00	Khamachedda chipali nari doroni buni grasidanustva dapami.
15-01	Nuivedde bai evvuri atto grasidanustvoni, nuidde menedde esini kalla grasidanustvabi.
16-00	Statija 16
16-00	Khusenne ektenne, khurumi khodzikhasal, dorochi buni rassachi darrunni, nasionalinusichi darunni, relugijachi darunni evvumi kadachche murendziduchi, numidzdzi andusiduchi. Nochi omottomo dorochi buni murendziduchi, murem buduchi, murendu pujjeduchi.
16-01	Dutnoso gese gevumdzi toktoumachimi khodzutachche murondzivechi sakljuchairichi.
16-02	Numi tari khupa dajini khupa chomi doroni buni chomi khupaddu gosudarstvuddu aksachikk aktami.
17-00	Statija 17
17-00	Khamachedda chipali nari doroni buni umukedde goinesaldu gesedde abdudzi takkurami.
17-01	Nuidudde abdumbani bai nuidde ellini tananda.
18-00	Statija 18
18-01	Khamachedda chipali nari doroni buni morro, irkke, religijje gevvoni; tari doro dapuchcheni relugijabbu doldakkubbu kallaurre, mene relugijabbi, doldakkubbu umukedde ponnesaldudde gese doldambudzdzi nari dodunnu umukeddo tachimi, endurredde doldzimi religiosinejju ritualinejju obrjaddoni andumi.
19-00	Statija 19
19-01	Khamachedda chipali nari doroni buni doldakku gevvoni gevumdzi chava doldambudzdzi; mene doldakkubi gevvonnu emi kamalichche daputabudzdzi, gevvo gelektemmi, aldo idejja khonidda tomi gosudarustvennai granissa emi kikhanda gammu buchimmu – tari doro dappuchcheni.
20-00	Statija 20
20-00	Khamachedda chipali nari doroni buni beremi chaukha gevvonnu khupa gevvonnu.
20-01	Nuivedde ne evvuri uvvonde khamachetaidda khupatai.
21-00	Statija 21
21-00	Khamachedda chipali nari doroni buni mene bonudzdzi menedde silmapula narisaldzidda dzangerami.
21-01	Khamachedda chipali nari doroni buni mene bodzdzi omotto uvvuri doroni bobi uilekkuteini.
21-02	Guru voljani pravitelistvo kusuni bullini; tari volja mepi savvollini dzillelul ana silmal-silmaldu, khamachesalba andulichi geremme omottommo silmauri dorodu sipkuchimi silmammi goildzi omottomol pormaldzi belechimmi silma gevvoni andumi.
22-00	Statija 22
22-01	Khamachedda chipali nari, khupanne, doroni buni gelemi sosialinei belechchurredde, andupurredde nadamba mene dorobbu daputabudzdzi, mene mangabbi gevume baldzibuddoni ekonomicheskidu, sosialineidu kuliturneidu oblastidu guruma kusudzdzi guru-guruma gese uiledzdzi belechimeri bo-bo strukturennu, resursenni khetteini.
23-00	Statija 23
23-00	Khamachedda chipali nari doroni buni uilekkudu, gevume uilekko silmabudzdzu, emeri kamalichche ulingadzi uileuri uilekkudu uilebudzdzu, uilekku anaduni aksachibuddochi.
23-01	Khamachedda chipali nari, mepi emi sengerreunde, doroni buni omottomo uilepule uiledu omottomo tamma tamabuddochi.
23-02	Khamachedda chipali uille nari doroni buni evvumi kamalichche ulingamako tamma tamabuddochi, oi bigini khamachedda goi sosialinei belechchurre bubuddochi meppu mene numibbu ulingadzi kikhambuddoni.
23-03	Khamachedda chipali nari doroni buni propesi khupambani andumi, propesi khupataini urre mene dorobi aksachibudzdzi.
24-00	Statija 24
24-01	Khamachedda chipali nari doroni buni derukpuritejju, khuppuritejju, uidokidzi duralipula uileuri inenitejju, anani-anani tammauri otpuskatajju.
25-00	Statija 25
25-00	Khamachedda chipali nari doroni buni ergimi bivvurre; tari deppi, bagdukhi, duku, okchichimi eropuri, nadassuri sosialinei belechchuri-tari chipali nada mene ergebbu, mene numibi ergembennu okchichibudzdzi, ergimi bibudzdzi, meppu, mene numibbu belechibudzdzi uilelu ana ope, sagdappe, khaimidda ergimbe vedepe mene baitala anadzi.
25-01	Eni ochchisal jatauna busel dorochi buni dajidzi kikhami belechibuddochi. Chipal puril murem baldzikhaldda, murem echchil baldzedda chipalinnetai omottomo sosialinei belechchurre tammechi.
26-00	Statija 26
26-00	Khamachedda chipali nari tachchuridu doroni buni. Tene tachikku tamala ana, ne tachimi khodzdzuttauri. Chipal tachikku tamala ana, ne tachimi khodzdzuttauri. Tekhnicheskajju, propessionalinejju, gugdamajju tachchuri chipalinnepa uvvondzini, nui uidoki buni.
26-01	Tachchuri nari morronno, nari dorronnu, nari iddennu manga opondzini, gebbonnu nari dorotoini, nari daji gevuteini daji opondzini. Tachchuri mene meperi samachchurre, manittaurre belechchini, dzelachimari bivvurre guru-guru taunduni, rasamma religiosinamma khupa-khupa taunduni belechchini Organisasija Obedinonei Nasija uilekkoni emeri valle bivvurre dapuchchevani belechchini.
26-02	Amijja – enijje dorochi buni dulludzi silmami tachikko, khottoi purilberi uvulichi tachibuddochi.
27-00	Statija 27
27-00	Khamachedda chipali nari doroni buni gevum kaksibudzdzi kuliturneitei khupa bivvuriteini, sebdenimi pakchidzi andupuladzi, kaksimi nauka progressiteini, ulingamadzini takkurami.
27-01	Khamachedda chipali nari doroni buni noni morommo abdumma interesseni aksachibuddochi, tari andupula (topula) bugini noni nauchinei literaturinei khudosestvennei uileni tari avtorini noni bigini.
28-00	Statija 28
28-01	Khamachedda chipali nari doroni buni sosialineiddu, guru-guru tauni epsidziddu, je Deklarasijadu nuripula dorolbo gevulbe chipali andusilil.
29-00	Statija 29
29-00	Khamachedda chipali nari doroni buni khupadu, khamachedu chadumali gevumdzdzu dajidzdzu noni mangani baldzini.
29-01	Takkuraini mene doroldzdzu, mene gevuldzi khamachembadda chipali narre kamalichchichi sakonu kusuduni dzenkur sabuddonnu gebubuddonni goinne dorolbochchu gebulbechchu, tedeme morro, khupama ebsidzdzu, chipalinnesal ergikkochchi gellelbeni kaksimi tobuddoni.
29-02	Eril doroldzdzu gevuldzdzu takkurami khonidda evvuri kamalichche selilbe prinsipilbe Organisasijani Obedinonekhi Nasijani.
30-00	Statija 30
30-01	Khaidda esipchi Deklarasijadu khanasailakka esini morochonde tamachikka khaiva buvvure gosudarstvutai, nari khupataini, geda-geda naritai dorro khamachedda uilekko tovvurre, andumi tovvurre khamache atuchchini dorolbo, gavulbe, deklarasijadu nuripulalba.
