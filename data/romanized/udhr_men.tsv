00-00	Dunya Lahi Nuvuu Lonyisia Va
00-01	A jifa kiliyei na ke numu vuu kpelee ti maa hewulei lo towa kpaupau le laha va, tonya kee ndileli dunyihu.
00-02	A jifa ngawuleehu kee baagbuala nuvugaa ti lonyisia ma ti wanga a pie hindangaa na hii i wotea a nemahugili waa nuvuu ma, dunya ninahu mia mahoingo muvuu i gu i yepe kia ngi longola, kee ngi lanayei kee ngi lima hinda.
00-03	A jifa maa ii houni nu mu vuu i wote a ko gomo mahaya nyamu nyamu kee nduwo ya yeya, ke mahoingoe sawei i nuvuu lonyii mavale,
00-04	A jifa mahoingo ndiamoyei na ndolesialuahu i leguloma,
00-05	A jifa nungei nasia ti ndolei kpele ti woyilei na hu ti lanaya genga kolo yayilingoihu,
00-06	Kee nuvuu lonya, ngi nuvuu ya, ngi yeyei kee hindui taa nyahii ti lonyei maahewu lei, kee gboma ti ti lia yilinga ko yange yange kee ndevu yekpe la i le guloma.
00-07	A jifa ndolei nasia ti dunyi hu ti lahei wumbua a ngoyila koo ti to ke baago ma a yelo na nuvuu va kee ngi lonya ya va,
00-08	A jifa kiliyei yaa numu kpelehu hinda yayilingoi ji a lelo guloma,
00-09	Fale naa
00-10	Komewai na ta toli a
00-11	Genela Asembili
00-12	Ndenga Ye
00-13	Dunya Lahei ji nuvuu lonyinsia va i wote a ngaiki numui kpelee kee ndolei kpelee va nahii ke numu gbi oo ngoyila hugbate gbi na hinda yayilingoi ji ngi enmahu kpotu i lapi kpugu kpugu a numu gaalahu wie i to ke bagooma iye tonei jisia ma kee hugbemboi jisia nungei nasia weti yei ndoo kpele hugbatai ji hu, kee nasia ti ndolongaa hu nahi tii yee ndolo kpele hugbatei jisia bu.
01-00	1. Ngayilii Ye Ngilei
01-01	Numuvuisia Kpelee ta ti le te ye nduwo ya hu, tao ti nuvuu yei kee ti lonyi maa hewungo. Kiiya kee hindaluahu goola a yelo ti hun. Fale mahoungo ti ti nyonyohu hoi kia ndeegaa.
02-00	2. Ngayilii Ye Fele Yei
02-01	Hugbatei ji numu kpelee lo va, nu genyei, ngi luwu yegii, nyaha oo hindgo, nu layia, Ngewoi na a feli, ngi gilii yei, ngi le gi kee ngi gbate ii ma.
02-02	Tao maa ii houni nduahu ge i waa nungaa luahu jifa tii gbuani ndolo yilahu, oo jifa tia heini ti yekpe va oo tii yekpe va.
03-00	3. Ngayilii Ye Sawa Yei
03-01	Nuvuu gbi ngi lonya mia koo ndevu i ye ngi hu, koo aa ye nuu bu, tao koo mahungbee i ye ngi ma.
04-00	4. Ngayilii Ye Naani Yei
04-01	Maa ii houni ti numu gbi hou nduwoya hu, oo ti ngi waa monemone hinda hu, maa ii houni nuu maajia va nduwoya hu, tao gboma mahoungo nduwoyei ye keyi kgbi lekee i gboyo.
05-00	5. Ngayilii Ye Loolu Yei
05-01	Maa ii houni koo ti kpaagba hinda la nuu gbi ma, tao koo ti hinda wee a numu na a ke ke nuvuu yaa a ngie.
06-00	6. Ngayilii Ye Weita Yei
06-01	Nuvuu gbi lee ngi lonya mia koo sawei i baagoo ngi nuvuu ya ma mia leke gbi.
07-00	7. Ngayilii Ye Wofila Yei
07-01	Nuvuu kpelee ti maahewungoe sawei gulo, tao mahoungo sawei i ti mahu wee nahi gbi ee ti hu woyo. Mahoungo sawei i to ke hugbatei ji ee numugbi gbukpuu.
08-00	8 Ngayilii Ye Wayakpei
08-01	Nuu gbi ngi lonya mia koo sawa kpaambu ngaa yekpe ti ngi lonyei mavale a watii na ngi lonyi nasia ndoo jawei keni numu a nyani ngi ma.
09-00	9. Ngayilii Ye Taalui
09-01	Maa ii houni ti numu magba, ti ngi wu kpegbema oo ti ngi gbe ngi yee a baama hu we.
10-00	10. Ngayilii Ye Puui
10-01	Nuu gbi ngi lonya mia nahii ti la nyongaa ngi ma te i ngi maahinda gulanga kolehu oo i sawa kpoukpou nyaninga, koo ti ye njie na le fofohu, tao koo sawakpambu jein jein gongaa ti loo ngi va.
11-00	11. Ngayilii Ye Puu Mahuyelei
11-00	Nuu gbi ngi lonya mia nahi ti la nyongaa ngi ma hinda ngamu va, taa kiti lewe haani ti ye njie na le fofohu, tao ti jia a sawe panda pandaa.
11-01	Maa ii houni ti baa nuu gbi ma a sawahu wee â€“ ndoo yila jawa yo oo ndunya kpelee jawa. Tao gboma maa i houni sawei i kpagbaa la nuu ma na kaahu lewengo sawei na ma i nyanini.
12-00	12. Ngayilii Ye Puu Mahufilei
12-01	Maa ii houni nuu i ye na nahi ta loko wili ngi bundu hinda hu, ngi ye peebu hinda, kolei kee ngowili na a pili ngitiwoma kia lee ti longola, kee kakpama a baagbuama hu we. Maa houngo sawei i nuu gbi maawee yee kakpamei ji bondayeya.
13-00	13. Ngayilii Ye Puumahu Sawei
13-00	Mahoungo numu gbi i ye hugbembo hu koo i li mia leke gbi ngi longo i li na, tao koo i hei ndoo gbi leke hu ngi longo i heihu.
13-01	Nuu gbi ngi lonya mia koo i gbua ndolo yila hu i li peka hu, i wee a ngi yee oo mbaa tinda, tao koo i yama ngi ndei na hu mia i gbuanina.
14-00	14. Ngayilii Ye Puumahu Naanii
14-00	Nuu gbi lonya mia koo i ngi yaama lowu kakpama yeye ndoo yeka hu, tao koo i nganei gbuana.
14-01	Ye sawei ji ee lekpe gbi naleke ye numui ji i ndolo jawa nyanini, tao i hinda gbulaninga na ndolo woyila hugbatei i loila.
15-00	15. Ngayilii Ye Puumahu Looli
15-00	Nuu gbi lonya mia koo i wote a ndololii.
15-01	Maa i houni koo ti nuu gbi baa a ngi lolii ya, oo koo ti ngi baa a ndololii ya ndoo yekahu.
16-00	16. Ngayilii Ye Puumahu Weitei
16-00	Hindui taa nyahii na ti lakpango ta soowelo ti ndengaa le, ti genye ii yeni bee yila, tii yeni bee a ndolo yila hunblaa, oo Ngewo veli gbambi yila ma. Ti lonye maahewungo soova, soohu, oo ji ta lo ti gole.
16-01	Koo hindui taa nyaha ti soowee, a nee peing ti veinja we.
16-02	Bondei mia ndolei yei kpokui le, fale maahoungo heimii ke ndolo gbi ti bondei mahu gbee kpotu kpotu.
17-00	17. Ngayilii Ye Puumahu Woilei
17-00	Nuu gbi lonya mia koo i ngi wuma haakangaa majoo, tao gboma koo taa nungaa ti makpoma haaka majoo.
17-01	Te nuu gbi haaka gbua ngi yeya kia leke ti longola.
18-00	18. Ngayilii Ye Puumahu Waykpei
18-01	Nuu gbi loya mia koo i kiiya wee, koo i giila gboo tonyei le oo gboo i lonyani, Ngewoe ye gboo ngi longo i feli, ye tonye ji a ngi jein jein lo koo i ngi giliyei oo ngi yewoveilei wote, I wote bee atayakpe oo taa nungaa, fofohu oo sokuma, koo i nungaa gaa a ngi ngliyei kee ngi yewo hindei.
19-00	19. Ngayilii Ye Puumahu Taalui
19-01	Nuu gbi lonya mia koo i kiliya wee tao koo i yee kiiyeina le fofohu, yee tonyei ji a peelo yee kiiyei ji nuu gbi ee gbekpa kulo, tao koo i nemahulee kee ngowii majoo tao koo ta bee i fe nungaa we a pele gbi hu we, nahi bandowoma gbi ee waa nduahu.
20-00	20. Ngayilii Ye Nugboyongoi
20-00	Nuu gbi lonya mia koo taa nungaa ti gome, tao koo taa teini ti lee, i na lee hinda huwu va ii le.
20-01	Tee nguaa numu gbi la a kpoli hale koo i wote a kome ma mo.
21-00	21. Ngayilii Ye Nugboyongo-Mahuyelei
21-00	Nuu gbi lonya mia koo ngi loko i ye ngi guameti hindeihu, ke bee ta vulii i yehu oo nungaa tia vulii ta lokoloo ti ma.
21-01	Nuu gbi lonya mia koo ngi loohu guameti hugbate wie ngoisia ti hiti ngi ma kia lee ta hiti nungaa ye pekeisia ma.
21-02	Nungaa mia maahoungo ti ti guameti hei, ti gbayei mia a pie a yenge, hulembinga ta yamalo ti kolei gula, tao ye kolei ji a kgula bunduhulo, nahii nungbi ee gbekpa numu gulo.
22-00	22. Ngayilii Ye Nugboyongo-Mahufelei
22-01	Numu gbi lee ndololii a ngie, ngi lolei kpoma hugbate wie ngi va, tao koo ngi lolei taa ngitiwoma hugbate ti pee ye kpoma hugbatei na i foo ngi ma, tao a majoolo kialeke ngi lolei gbatei kee ye saweisia ti na, gboma kia lekee ye numui bee ngi hami gii na, koo wei i legulo.
23-00	23. Ngayilii Ye Nugboyongo-Mahusawei
23-00	Numu gbi lonya mia koo i yenge, tao koo i ngengei na wie ngi longola, koo i mbelehei majoo ngengemei, tao koo ti to kengengei ee ngi lo.
23-01	Numu gbi lonya mia, nahii nduahu gbiima, koo ti ngi pawa kia a yenge la.
23-02	Ngenge mogbi lonya mia koo ti ngi pawa nahii ta kee ngi mablaa ta ti magbee gbualo hu kia nuvu, tao gboma koo kpoma yeka i yena ngi va.
23-03	Ngenge mogbi lonya mia koo i wili hugbatehu na ngenga blaa ma vale.
24-00	24. Ngayilii Ye Nugboyongo-Mahunaani
24-01	Ngenge mogbi lonya mia koo i levu tao koo i kpele yeka gbua, tao gboma koo aa ngenge huguango waa wie, mahoungo gboma i yaa a ndevu wati majoo, nahi i yaa ye ndevui na wie ma ta yaalo a ngi pawa.
25-00	25. Ngayilii Ye Nugboyono-Mahuloolui
25-00	Numu gbi lonya mia koo ta kee ngi mablaa ti ye kaahugbua hu, ti mehee yekpe me, ti kula yekpe yili, ti la ndama yekpe, ti hale yekpe majoo, tao gboma guameti i ye na ti va, hugbate yekpe i yena ngi va a watii na ee ye ngege hu, a watii na ngi heigengo, watii na ngi wovang, kee watii na hinda a wa ngi mahu nahii ee gumbu.
25-01	Mahoungo gboma hugbate i ye na kuimeisia kee ndengaa va. Mahoungo ndengaa kpelee, naa ti ke taa ti njeni ti soohu oo tii soohu, ye hugbatei ji i ti maa wee.
26-00	26. Ngayilii Ye Nugboyongo-Mahuweitei
26-00	Numu gbi lonya mia koo i kolo gaa. Maa ii houni navoo hinda i ye kologaala ma, ke bee i wote a ye totomei. Mahoungo kolo gaalei i wote a sawa kpawu kpawu na ndo gbi e gbuama ye totoomi. Nyandengo koo ngenge kolongaa i yna kpoto, kee kolo yalngo gaalei naa va ti nemabu lewengo.
26-01	Kolo gaalei i wote a hinda na a nuu le guloma, ngi lonyisia kee ngi hugbemboi. I loko hei hinda yawubu goola, hinda bu houla kee ndiamoya dunyei kpelee luahu, kenyeisia kee Ngewo veli gbambisia luahu, tao kpaya waalo ndolo kpele woyila yenge lukuisia hu koo ndileli i li guloma.
26-02	Bondeisia ti wote a haala bla ta ke na kaa ye gboo ti leingaa ta pee.
27-00	27. Ngayilii Ye Nugboyongo Mahuwofilei
27-00	Numu gbi lonya mia koo ngi loko i ye mia a yena ye kondi hinda hu, i ngaa nee ye ye mbembei hu kee sayensi ye tekulomii taa ye nafei.
27-01	Numu gbi lonya mia koo mahugbee kpotu kpotu i ye ngi gbate hani ma, i ye a ngole oo hani lalango oo sayensi haaka.
28-00	28. Ngayilii Ye Nugboyono Mahuwayakpei
28-01	Numu gbi lonya mia koo ngi yee jawa kee ngitiwoma gee i yena, na a to ke dunya lahei jisia ta hitilonga.
29-00	29. Ngayilii Ye Nugboyongo Mahutaawui
29-00	Numu gbi lee, mia i heina, tao a lena guloma, mahouingo i na hinda hou a loko veinja.
29-01	Ji numu a ye ngi lonyei kee ngi hugbemboi ya yenge ma, na lee a wote a kpeenguu a wee a saweilo naa a nuu wekeisia ti lonyei kee ti hugbemboi ma vale, kee numu kpele ti maahinda va ngoyila loohu.
29-02	Numu e ye tonyei jisia kee hugbemboi jisia yayenge nahi kpuango pilei na ma, tao gboma ee pinde kaa na wooma na ndolo kpele gomei ti ndani.
30-00	30. Ngayilii Ye Numugboyongo Mahupuui
30-01	Gbewogbe gbi na kolei ii hu na nu mu a nde ye kenga ti puilo na koo i ndolo oo ngoyila hugbate leenga ti lonyei kee ti hugbemboi mahugbua.
